mánudagur 22. maí 2006 
Njósnað um stjórnmálamenn
Ég var sleginn óhug yfir fregnum af pólitískum símahlerunum sem sagnfræðingurinn Guðni Th. Jóhannesson hefur upplýst með rannsóknum sínum.

Verkalýðsfélög, stjórnmálahreyfingar, almannasamtök, Þjóðviljinn og heimili alþingismanna voru hleruð á tímum kalda stríðsins.

Í fregnum skildist mér á Guðna að rannsóknir hans hefðu takmarkast við tímabil kalda stríðsins. Getur verið að slíkar hleranir hafi verið notaðar síðar? Það þarf að koma skýrt í ljós.

Sum tilvikin, sem Guðni greinir frá, eru hreint með ólíkindum. Landhelgisdeilur og heimsókn varaforseta Bandaríkjanna? Hvernig í ósköpunum stendur á því að einhverjir misvitrir valdhafar hafi talið nauðsynlegt að beita njósnum af slíkum tilefnum? Það er mér óskiljanlegt og speglar hættuna sem felst í því að eftirlitslaust framkvæmdavald geti gripið til aðgera$(typo,stem,0-1|aðgerða) af þessum toga.

Mér finnst sérstaklega athyglisvert að símar allt að fjögurra alþingismanna hafi verið hleraðir samtímis með dómsúrskurði. Það er hreint með ólíkindum. Kjörnir fulltrúar þjóðarinnar á Alþingi njóta samkvæmt stjórnarskrá sérstakrar friðhelgi. Er þetta ekki brot á stjórnarskránni?

Þetta mál verður að rannsaka. Alþingi verður brjóta þetta mál til mergjar, og fá hvern einasta þátt þessa máls upp á yfirborðið.

Við vissar aðstæður er hægt að réttlæta aðferðir af þessum toga til að bægja frá aðsteðjandi vá, svo sem hryðjuverkum á vorum tímum. Þá verður að liggja fyrir rökstuddur grunur sem réttlætir þær. En það var ekkert sem réttlæti að mínum dómi þær hleranir, sem Guðni hefur upplýst um.

Átakanlegast í þessu er auðvitað sú staðreynd að enn í dag er ekkert lýðræðislegt eftirlit hér á alndi$(meta,stem,al-la|landi) með ákvörðunum um njósnir um borgarana af þessu tagi. Evrópuráðið, sem er virtasta mannréttindastofnun heimsins, hefur samþykkt sérstaklega að alls staðar, þar sem eftirliti af þessum toga þarf að beita, sé til staðar lýðræðislegt eftirlit af hálfu þings viðkomandi þjóðar. 

Íslendingar hafa ekki orðið við þeim tilmælum og það hefur vakið furðu erlendra sérfræðinga sem hafa skoðað þetta mál. Í frumvarpi dómsmálaráðherra, þar sem tekið er fyrsta skrefið að leynilögreglu hér á landi, er ekki gert ráð fyrir slíku eftirliti með starfsemi greiningardeildarinnar.

Þessi mál verður að taka föstum tökum. Alþingi verður að rannsaka með hvaða hætti símahlerunum og öðrum njósnum var beitt gegn stjórnmálamönnum og hreyfingum. Sömuleiðis verður að tryggja að lýðræðislegt eftirlit verði haft með starfsemi af þessum toga, þannig að einstakir embættismenn eða ráðherrar fái ekki að leika lausum hala í njósnaleik sem byggir á ímyndaðri þörf.

Guðni Th. Jóhannesson á mikið hrós skilið fyrir að hafa upplýst um þetta mál með rannsóknum sínum.
