Stjórnarflokkarnir tapa í Borginni
Könnun Gallup á fylgi flokkanna í Borginni er stórmerkileg. Hún staðfestir að Sjálfstæðisflokkurinn er að dala. Hann tapar 5% prósentum yfir mánuðinn og er kominn niður í 47%. Ekkert er eins erfitt í kosningum og halda dampi þegar menn toppa alltof snemma. Sjálfstæðisflokkurinn toppaði löngu fyrir jól, og var í huga sínum búinn að vinna kosningarnar. Líkurnar á því að hann vinni meirihluta í vor minnka óðum.

Framsókn er refsað grimmilega fyrir fylgispekt við Sjálfstæðisflokkinn. Blygðunarlaust daður Björns Inga Hrafnssonar við Sjálfstæðisflokkinn í upphafi kosningabaráttunnar er að reynast honum dýrkeypt. Hann talaði þá með þeim hætti um hugsanlegt samstarf við Sjálfstæðisflokkinn að engum gat dulist að hann var að gefa sterklega í skyn að hann stefndi á meirihluta með Sjálfstæðisflokknum. 

Fyrir þessi ummæli er hann nú að uppskera. Tapið í Reykjavík er að líkindum aðalorsökin fyrir því að á landsvísu er Framsókn aftur byrjuð að tapa - og komin í 9%. Það er mín trú að taki Framsóknarflokkurinn í Reykjavík ekki af tvímæli um að hann gerist ekki hækja Sjálfstæðisflokksins við myndun meirihluta í Borginni þá nái Björn Ingi einfaldlega ekki inn í borgarstjórn.

Hægri sveifla hans ruglar jafnframt hugsanlega kjósendur Framsóknar í ríminu. Formaður flokksins hefur staðið í lappirnar í varnarmálunum, og talað af miklu meiri skörungsskap en formaður Sjálfstæðisflokksins, sem hefur virkað linur og óöruggur í samskiptum við Ameríkana€Bandaríkjamenn - síðast í fréttunum í kvöld. 

Framsókn hefur sömuleiðis notað varnarmálin til að vængja sig í Evrópumálum, og er bersýnilega með því að gefa Sjálfstæðisflokknum sterklega til kynna að hún gæti allt eins hugsað sér samstarf við aðra og Evrópusinnaðri flokka á næsta kjörtímabili. Í því ljósi virkar daður Björns Inga við Sjálfstæðisflokkinn á skjön við vaxandi fálæti forystu flokksins gagnvart íhaldinu. 

Ég vildi ekki vera í sporum Björns Inga á miðstjórnarfundi flokksins í Egilshöll síðar í dag. Þar á frambjóðandinn nefnilega - samkvæmt hans eigin heimasíðu - að halda fyrirlestur um það hvernig eigi að ná upp stemmningu í kosningabaráttu. Hvernig gera menn það þegar þeir standa andspænis 3% stuðningi? Ég vildi hins vegar vera fluga á vegg þegar frambjóðandinn lýsir glaðbeittur hvernig stemmningin er í hans eigin baráttu í dag.

Björn Ingi er bráðefnilegur stjórnmálamaður. Hann á ekki að láta Sjálfstæðisflokkinn drepa sig á upphafsreit pólitísks ferils. En það mun gerast ef hann tekur ekki nýja og aðra stefnu - frá því að mynda meirihluta með Sjálfstæðisflokknum í Borginni. Það er ekki síst sú tilfinning kjósenda að hann hyggi á meirihluta með íhaldinu sem er að ganga frá framboði Framsóknar í Borginni dauðu.

VG er gagnstætt frjálsu falli Framsóknar á fljúgandi ferð í könnun gærkvöldsins. Svandís - um alla borg - er loksins vöknuð af Þyrnirósarsvefni sínum. Ég sá hana í endurteknum þætti á NFS, og hún virkaði vel. Það er hins vegar athyglisvert að VG hefur brotið eigin hefð, og er komið á fullt í auglýsingaherferð. Á hverjum degi birtast nú blaðaauglýsingar með Svandísi og VG er fyrsti flokkurinn sem byrjar á því. Athyglisvert er að aldrei er minnst á Árna Þór - og engu líkara en VG vilji ekkert við hann kannast.

Þetta er skondið. Frá stofnun hefur VG hrinið einsog$(cmp,adj+conj,1-2|eins og) stunginn grís í kjölfar hverra kosninga um það hversu mikið aðrir flokkar eyða í auglýsingar. Nú hefur VG brotið ísinn, og byrjað auglýsingar af fullu kappi - löngu fyrir kosningar. Mér segir svo hugur um að þjófstart VG boði meiri auglýsingamennsku í komandi kosningum en áður hefur þekkst. Það er merkilegt svo ekki sé meira sagt að VG er nú forkólfur eyðslunnar í auglýsingum. Hvað segir félagi Ögmundur - helsti andstæðingur auglýsingamennskunnar - um það? Hann er greinilega genginn í björgin líka.

Mér þótti klókt af Vilhjálmi Þ. Vilhjálmssyni að halda sérstakan blaðamannafund með sínu liði til að leggja áherslu á málefni aldraðra. Þau hafa ekki hafa verið á oddi flokksins áður. Sjálfstæðisflokkurinn verður að skera sneið af fylgi vinstri flokkanna, einkum Samfylkingarinnar, ef hann ætlar sér meirihluta. Þessi áhersla Vilhjálms sýndi að hann er - að mínu viti - að hugsa eftir réttum brautum. Hann er gamall og slyngur refur, og kann að aka seglum eftir vindi.

Verulegt fylgistap Sjálfstæðisflokksins hlýtur því að vera frambjóðendum hans í Reykjavík áhyggjuefni. Frambjóðendur hans hafa í sjálfu sér engin mistök gert. Tap þeirra má því líklega rekja til vaxandi efasemda með forystu flokksins á landsvísu. Þau hafa ekki komið sérlega sterkt út. Forysta Geirs í varnarmálunum hefur verið fálmkennd og óskýr. Halldór Ásgrímsson hefur sannast sagna staðið sig miklu betur. Varla verður það gott veganesti inn í þingkosningar ef Geir og veikum varaformanni verður kennt um að Borgin tapist flokknum enn einu sinni. Í dag stefnir allt í hvorutveggja.

Af öllum flokkunum hefur Samfylkingin haldið sig mest til hlés í Borginni- hugsanlega að Framsókn frátalinni hinar síðustu og verstu vikur. Í því ljósi er mikils virði fyrir flokkinn að hann eykur nú enn fylgi sitt í Borginni - og enn meira á landsvísu. Ég hef mikla trú á Degi. Hann er sjálfsöruggur - og fallegur ungur maður. Það mun mest á honum mæða, og ég held - og vona - að hann muni blómstra. Þá getur allt gerst.

Hestamenn þekkja að það er fátt erfiðara en hafa taumhald á vökrum gæðingi, og halda aftur af honum þangað til síðasti spretturinn er tekinn. Ég er þeirrar skoðunar að Samfylkingin í Borginni eigi að halda aftur af sér lengur en aðrir flokkar, og sýna þann innri styrk sem þarf til þess í hörðu ati. Á endasprettinum á svo Dagur að gefa sjálfum sér og öðrum í hópnum lausan tauminn og láta gamma geysa. 

Það er nýjabrum af Degi, og eftirspurnin meiri en framboðið. Þeir sem kunna að treina hvorutveggja kunna það sem þarf til að vinna sigra í stjórnmálum.
