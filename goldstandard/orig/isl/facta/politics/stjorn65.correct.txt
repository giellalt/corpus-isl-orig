Föstudagur, 18. 11. 05. 
Á fundi ríkisstjórnarinnar lagði ég fram frumvarp til breytinga á alm. hegningarlögum í því skyni að þyngja viðbrögð og viðurlög við heimilisofbeldi. Hefur lengi verið rætt um nauðsyn endurskoðunar vegna slíkra brota og vann refsiréttiréttarnefnd$(typo,stem,4-0|refsiréttarnefnd) undir formennsku Róberts Spanó þessar tillögur að minni ósk.

Alfreð Þorsteinsson, borgarfulltrúi Framsóknarflokksins, til margra áratuga tilkynnti í dag, að hann yrði ekki í framboði oftar og mundi helga sig formennsku í verkefnisstjórn vegna byggingar hátæknisjúkrahúss. Alfreð hefur verið burðarás í R-listanum og hann átti í fullu tré við Ingibjörgu Sólrúnu Gísladóttur sem borgarstjóra og setti hennar oftar en einu sinni stólinn fyrir dyrnar.

Orkuveita Reykjavíkur hefur orðið ríki í ríkinu innan Reykjavíkurborgar undir stjórn Alfreðs og væri gengið fram á þann veg gagnvart ríkisstjórn og alþingi við stjórn fyrirtækis í þágu ríkisins og Alfreð hefur gert gagnvart borgarráði og borgarstjórn við stjórn orkuveitunnar, mundi aldeilis hvína í stjórnarsinnum og stjórnarandstöðu. Alfreð hefur hins vegar haldið R-listanum og fulltrúum Akurnesinga í greip sinni í stjórn orkuveitunnar og ekki hikað við að beita bolabrögðum gagnvart sjálfstæðismönnum.
