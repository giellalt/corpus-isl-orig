Herinn og blekkingar stjórnarflokkanna
Valur Ingimundarson greinir frá því í Skírni að Bandaríkjamenn hafi þegar í desember 2002 sagt íslensku ríkisstjórninni frá því að þeir ætluðu að flytja herinn af landi.

Þetta er stórmerkilegt í því ljósi, að stjórnvöld héldu þessu algerlega leyndu fyrir þingi og þjóð. Stjórnarflokkarnir lögðu ekki í það í aðdraganda kosninganna að upplýsa að Bandaríkjamenn væru að fara frá Íslandi. 

Áður var vitað, að í vikunni fyrir þingkosningarnar 2003 gekk svo sendiherra Bandaríkjanna á fund ríkisstjórnarinnar og ítrekaði þetta með því að tilkynna henni formlega að herinn færi. Því var líka haldið leyndu fyrir Alþingi og þjóðinni.

Það er svo hneykslanlegt að á sama tíma beitti Sjálfstæðisflokkurinn því í áróðri gegn Samfylkingunni - ranglega - að ótækt væri að kjósa hana til valda því þá ykjust líkur á að herinn færi! 

Óheiðarleiki Sjálfstæðisflokksins í málinu var semsagt$(cmp,conj+verb,1-2|sem sagt) slíkur að á sama tíma og búið var að tilkynna forystu hans um brottför hersins þá hélt flokkurinn því enn að þjóðinni að það væri hættulegt vegna varnarliðsins og samstarfsins við Bandaríkin að kjósa Samfylkinguna.

Hátindi náði líklega þessi fádæma óhreinskilni og loddaraleikur þegar Sjálfstæðisflokkurinn efndi til sérstakra mótmæla gegn Samfylkingunni við fjölfarna umferðargötu í Reykjavík - þar sem þessu var haldið fram. Nú er ljóst að flokkurinn gerði það gegn betri vitund. 

Það er nauðsynlegt, þegar Alþingi kemur saman, að taka þetta mál upp á nýtt og fá allar upplýsingar um þessa þætti atburðarrásarinnar fram í dagsljósið. 

Sérstaklega þarf að ganga eftir því við núverandi forsætisráðherra skýri hvers vegna hann lét Sjálfstæðisflokkinn draga sig inn í þessar vísvitandi blekkingar gagnvart þingi og þjóð.
