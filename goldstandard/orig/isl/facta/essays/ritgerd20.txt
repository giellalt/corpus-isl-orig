«Maðurinn finnur það sem hann leitar að, og sá sem trúir á draug finnur draug». 
Það var laugardagskvöld og ég lá spenntur undir sænginni og beið eftir því að Nonni kæmi að glugganum og léti mig vita að þau væru að leggja af stað. Ég var búin að gera allt klárt í herberginu ef mamma kæmi inn um miðja nótt eins og hún gerir stundum. Það er nú bara vegna þess að mér er ekki treyst fyrir neinu. Ég var búin að taka upp nokkrar spýtur úr gólfinu og ætlaði mér þannig að komast út. Þetta var auðvelt, að skríða undir gólfið og alveg niður í kjallara þar sem ég kæmist út um glugga án þess að þau tækju eftir mér. Mamma og Pabbi voru nýbúin að setja mig í útivistarbann. Þau gera þetta stundum, bara þegar þeim dettur það í hug. En ástæðurnar sem þau koma gjarnan með eru stundum alveg út í hött og ég held ekki að verstu menn myndu koma með slíkar ástæður, hér koma nokkrar þeirra sem þau hafa komið með: «Þú fórst ekki út með ruslið», «Ég ( Mamma) komst ekki í leikfimi út af umferðinni»,Ég vil taka það fram að við búum í litlum fiskimannabæ lengst úti á landi. Svona bæ eins og Halldór Laxness lýsir oft í bókum sínum. «Þú hjálpar aldrei til í garðinum» og svo framvegis. Þetta kvöld var það vegna þess að mamma gleymdi sjálf að hengja upp þvottinn úr þvottavélinni þannig að hann myglaði. Hún sagði að sjálfsögðu að hún hefði beðið mig að hengja upp. Ég held að þau séu farin að kalka svolítið. En snúum okkur að viðfangsefni kvöldsins. Fyrr í vikunni höfðum við séð gat í fjallinu fyrir ofan bæinn, úr gatinu virtist eins og að blikkaði ljós annað hvort grænt eða hvítt. Þar sem að við vorum mjög forvitin létum við ekki segja okkur það tvisvar að fara að athuga hvað leyndist í gatinu. 
Nú gerðist eitthvað það var bankað á gluggann og ég sá rauða hárið á Nonna rétt stingast upp fyrir gluggann. Nú var komið að því. Ég hentist fram úr rúminu, ekki samt með of miklum látum; og byrjaði að taka flísarnar varlega úr gólfinu. Ég setti dúkkunna hennar Kollu undir sængina þannig að þetta sýndist vera ég úr fjarlægð. Nú gabbaði ég mömmu aldeilis. Ég skreið undir gólfið og fór hljóðlega. þetta var ekki svo löng leið ég þyrfti bara að komast niður í kjallara. Eftir nokkra stund komst ég á leiðarenda og út um gluggann. Þarna voru allir mættir Nonni, Bjartur, Salka, Valka og ég. Við héldum hljóðlega af stað og gættum þess að láta lítið á okkur bera. Því ef við myndum vera gómuð af mömmu minni og pabba væri ekki aftur snúið. Við myndum öll vera hengd. Á leiðinni þurftum við að fara í gegnum miðskarð en það var skarð sem skildi þorpið frá gömlum bóndabæ þar sem að enginn bjó lengur. Það var gömul saga að það byggi Huldumaður í skarðinu og hleypti engum í gegn nema að maður gæfi honum eitthvað. Við höfðum ekkert með okkur, enda trúðum við ekki á svona vitleysu. Þegar við komum að skarðinu sáum við ekki á€að enda þess því það var alveg niðamyrkur. Við héldum áfram og þegar við vorum um það bil hálfnuð þá sáum við eitthvað hreyfast. Við æptum upp yfir okkur og hlupum bak við næsta stein. Það bergmálaði svo mikið í fjöllunum þegar við æptum að við höfum örugglega vakið allan bæinn, eða allavega þann hluta sem var næstur fjallinu. Þar á meðal mitt hús. En við ákváðum að vera hugrökk og halda áfram, enda trúðum við ekki á svona vitleysu eins og ég sagði áðan. Þegar við stóðum upp aftur blasti við okkur risastór maður með pípu. Ég kom ekki upp orði og glápti bara. Gat þetta verið huldumaðurinn sem hleypti engum í gegnum skarðið. Nei það gat ekki verið, þetta var bara þjóðsaga. Loksins eftir langa þögn sagði hann « Hvað eru krakkar eins og þið að vilja hér um miðja nótt.» á ég að hringja á foreldra ykkar. «Hringja» hugsaði ég með mér, það gat ekki verið að Huldufólk hefði síma. Eða vissi á annað borð hvað sími væri. Ég hreytti út úr mér að við vissum alveg að huldufólk ætti ekki síma og hefði aldrei átt. Svo værum við ekkert að stelast við ætluðum bara að athuga hvað leyndist í gatinu í fjallinu þarna. Þá sagði maðurinn: «Huldufólk! nei haldið þið að ég sé hann Hróðmar gamli sem hleypir engum í gegn nema að fá gjafir?» Við ypptum öxlum og þorðum ekki að segja neitt því hann virtist vera mjög ákveðinn. Hann var hávaxinn, með skegg og leit út fyrir að vera um miðjan aldur. ,,Í gatinu» sagði hann «er bara gervihnattardiskurinn minn svo að ég hafi eitthvað að gera þegar ég er hérna». «Gervihnattardiskur vá það er rosalegt.» Allt í einu var eins og allir fengju röddina aftur og helltu yfir hann spurningum bæði af hverju hann væri hérna, hver hann væri o.s.frv. Hann sagðist vilja útskýra allt ef við kæmum með honum heim til sín. Við samþykktum það og eltum hann í gegnum skarðið. Á enda skarðsins sáum við glitta í mann sem sat á steini fyrir útganginum. Þetta hlaut þá að vera Hróðmar. Hann var lítill og feitur með rauða röndótta húfu á kollinum. «Það fer enginn út nema að ég fái gjöf» sagði hann. Stóri maðurinn var ekki lengi að svara honum og sagði við hann að honum væri boðið í kaffi daginn eftir. 
Þegar við komum að húsi mannsins sem var einmitt gamli eyðibærinn sem ég sagði áðan frá urðum við steinhissa. Bærinn leit glæsilega út. Hann hafði greinilega verið mikið endurbættur og leit núna út eins og höll. Stóri maðurinn sagði okkur að hann héti Finnur og væri viðskiptajöfur úr bænum í leit að ró og næði. Inni hjá honum var risastórt sjónvarp þar sem hægt var að horfa á allar stöðvar, play station II leikjatölva, lítil sundlaug í miðri stofunni og ljósabekkur inni á baði. Í eldhúsinu var líka allt rosaflott, troðfullur risaískápur af mat og eins mikið nammi og við gátum í okkur látið. Við fengum að gera það sem við vildum með því skilyrði að við segðum engum frá Finni. Þetta var sko tilbreyting í lagi ég hafði aldrei á ævi minni fengið að horfa á aðra stöð í sjónvarpinu en Ríkissjónvarpið, Salka og Valka fóru í sundlaugina og Nonni og Bjartur í leikjatölvuna. Við vorum hjá Finni þar til klukkan var orðin fjögur en þá var tími til kominn að fara heim og sofa, foreldrar okkar áttu bráðum að vakna í vinnunna og þau máttu alls ekki komast að því að við værum að slæpast um miðja nótt. En við vorum staðráðin í því að koma aftur og heimsækja Finn. Við héldum af stað heim fórum fram hjá Hróðmari í skarðinu og hann meira að segja rukkaði okkur ekkert fyrir að labba í gegn. Við kvöddumst á túninu fyrir framan húsið mitt og ákváðum um leið að hittast á sama stað klukkan tvö daginn eftir. Ég var svo spenntur að fara að heimsækja Finn aftur að ég gat ekki sofnað fyrr en klukkan var orðin sex. Daginn eftir hittumst við aftur og nú var ég ekki lengur í útivistarbanni. Við héldum af stað eins og um nóttina og komumst í gegnum skarðið án allra vandræða. Finnur tók vel á móti okkur og sagði að við hefðum komið akkúrat mátulega í vöfflur og rjóma. Við vorum hjá Finni allan daginn og alveg fram á kvöldmat en þá þurftum við að fara heim og borða einhvern viðbjóð eins og hrogn og lifur eða eitthvað því um líkt. Svona gekk þetta allt sumarið við fórum á hverjum degi að heimsækja Finn og fórum annaðhvort í sund eða horfðum á allar stöðvar í heiminum í sjónvarpinu hans. Svo gátum við líka gert bæði. 
Þegar skólinn byrjaði gátum við ekki heimsótt Finn eins oft og yfir sumarið þannig liðu stundum tvær vikur á milli þess sem við heimsóttum hann. Við áttum mjög erfitt með okkur í skólanum að þegja yfir öllu þessu með Finn og húsið hans. Þetta var eins og draumaveröld barns. Draumur sem enginn vildi að endaði.
Nú kom kennarinn inn með alveg hrikalega erfitt verkefni í landafræði. Þetta verkefni krafðist þess að við værum að læra allan daginn í þrjár vikur. Við áttum að velja okkur land og skrifa nokkrar línur um það, síðan áttum við að finna 25 borgir í landinu og skrifa líka smá um þær. Þetta þýddi það að við gátum ekkert heimsótt Finn í þrjár vikur. Þetta var hræðilegur tími. Ég og Nonni völdum okkur Þýskaland því við vissum svolítið um það. Að þessum þremur vikum loknum gátum við loksins heimsótt Finn. Við héldum af stað upp í fjallið og að skarðinu. Við gengum í gegnum skarðið án þess að Hróðmar huldumaður kæmi að rukka okkur. Við vorum meira að segja tilbúin með súkkulaðiköku sem mamma hennar Völku hafði bakað. Þegar við löbbuðum fyrir hornið á skarðinu blasti hræðileg sjón við okkur. Gamli bærinn var orðinn eins og hann hafði alltaf verið áður en við hittum Finn, eyðibýli. Bjartur benti okkur hinum á að það héngi eitthvað hvítt á hurðinni. Þetta var miði sem á stóð «maðurinn finnur það sem hann leitar að, og sá sem trúir á draug finnur draug.» Gat þetta verið vorum við búin að leika okkur í blekkingu allan þennan tíma? Var Finnur í alvörunni draugur?
