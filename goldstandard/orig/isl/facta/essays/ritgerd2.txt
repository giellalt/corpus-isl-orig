Maðurinn, vísindin og náttúran - Eru þetta stríðandi öfl?
«Ég hugsa, þess vegna er ég.» þetta sagði einhver frægur maður sem ég man ekki hver er. Ég trúi á þetta, en er ég þá að segja að dýrin í kringum okkur eru ekki til? Þau hugsa ekki eins og við en bregðast við áreiti af eðlisávísun en ekki viti. Eru mennirnir útvöldu dýrin á jörðinni eða erum við veiran sem á eftir að eyða henni?
Ég segist vera til því ég hugsa. Ég get hugsað abstrakt, en það gefur mér ekki réttinn til yfirráða yfir jörðinni. Það er auðvelt að vera sama um framtíð okkar hér á jörðinni. En ég hef kosið af mínum eigin frjálsa vilja að vera annt um framtíðina og vera annt um móður jörð. Ég virði dýrin í kringum mig. Kannski er það ónáttúrulegt því að öll dýr eru í endalausri baráttu um mat og gæði, en ég vil virða þau. Ég forðast að drepa ánamaðka á götunni, mér finnst rangt að drepa dýr. Mér þykir sárt að sjá okkur mennina vera að eyðileggja það sem við fáum í vöggugjöf, jörðina. Það sem gerir okkur mennina fremri öðrum dýrum er að við höfum hugvitið. Við getum leyst hin ýmsu vandamál með huganum. En við höfum kosið að nota ekki hugvitið til að bjarga náttúrunni. Hugvit okkar mannana getur verið skaðlegt náttúrunni. Ég veit ekki ef það er eðlileg þróun að geta búið til kjarnorkusprengju. Hún gerir ekkert annað en að eyðileggja og eitra umhverfið sem við búum í. 
Náttúran skapaði jafnvægi sem við mennirnir höfum eyðilagt. Í stað þess að týna epli af trjánum sem við finnum í náttúrunni höfum við tekið besta landið og plantað hundrað eplatrjám þar. Ekki hættum við þar, heldur úðum yfir eplin eitri svo skordýr komist ekki í þau. Hver erum við að meina skordýrum, sem eru lífverur aðgang að mat. Ekki eru skordýr með eignaréttakerfi. Við tálgum ekki skeið úr tré sem hefur fallið til jarðar, heldur ryðjum mörgum ferkílómetrum af regnskógi og búum til skeiðar úr þeim. Við treystum ekki handafli heldur vélum sem eru knúnar bensíni sem menga og sverta umhverfið. Við færum áburð milli staða og sköpum ójafnvægi í jörðinni sem gerir hana ófrjóa svo að landið verður líflaust.
Mennirnir búa nú flestir við mannréttindi. En ég heyri ekki mikið talað um rétt dýra. Við leggjum dýrin til munns en þegar eitthvert dýr ræðst á mann og drepur þá erum við harmi slegin. Hver grætur dýrin? Við réttlætum dráp með því að sannfæra okkur sjálf um að við séum betri en dýrin. En við erum ekki betri en það að við drepum hvort annað í gasklefum, með sprengjum og útaf hugmyndafræði. Þá erum við ekkert betri en sum dýr, við drepum hvort annað en ekki til matar. Við virðum ekkert í náttúrunni, ekki einu sinni okkur sjálf. Það eru þó til dýr sem er meira annt um umhverfið en við. Górillur t.d. hafa flókið félagskerfi eins og menn, en þær eyðileggja ekki það verður fyrir þeim. Þær leyfa náttúrunni að skapa matinn fyrir sig og þau gæði sem þær þurfa.
Ég veit það að maðurinn getur virt náttúruna. Ég veit að við getum keyrt um á rafmagnsbílum. Ég veit að rafmagnið má búa til á hreinni vegu. Ég veit að tilfærsla áburðar þarf ekki að eiga sér stað. En hvað er það sem stoppar okkur að hlaupa aftur í faðm móður náttúru? Ég veit það að Bandaríkin sem menga hvað mest í heiminum eru hrædd við atvinnuleysi ef þeir minnka mengunina. Flest ríki í þriðja heiminum hafa ekki tæknigetu til að menga minna og ekki viljum við Vesturveldin rétta þeim hjálparhönd í þeim efnum.
Þegar þú hendir blaði að óþörfu. Þegar þú ferð að keyra um bæinn óþarflega mikið. Þegar þú hendir því sem þú hefðir getað endurnýtt í ruslið. Þegar þú mengar óþarflega mikið en þú þarft þess ekki, þá skaltu slá barnið þitt. Hvað ertu að gera annað en að hugsa um sjálfan þig þegar þú ert að eyðileggja híbýli þitt og afkomenda þinna? Þú ert ekki að sýna barni þínu neina virðingu með því að eyðileggja heimili þess. Barnið þitt á skilið að búa í betri heimi en að ganga með grímur, eða þurfa að sjá náttúruna á skjá á safni.
Við verðum að breyta hugarfari okkar til náttúrunnar í dag ef hún á að varðveitast. Allir verða að taka saman höndum í málum eins og Kyoto bókuninni, og að endurnýta. Tökum strætó í vinnuna. Endurnýtum allan pappír og mjólkurfernur á heimilinu. Plast og ál eigum við líka að endurnota. Við eigum ekki að henda því sem nota má aftur. Íslendingar eru mjög eftir í endurvinnslu. Endurvinnslu á að setja í lög, annað er vanvirðing við okkur sjálf og náttúruna. Það getur verið að við fáum ekki jafn mikið af gæðum ef við eyðum mikilli orku í endurvinnslu en við getum lært að lifa með því. Maðurinn gat ekki lifað án þræla í gamladaga, en okkur gengur ágætlega nú án þeirra.
Efnishyggjan á eftir að eyða okkur ef við breytum ekki hugsunarhætti okkar. Við þurfum ekki hluti til að vera hamingjusöm, því hamingjan streymir út á við frá okkur. Er hamingjan ekki það sem allir sækjast eftir? Við þurfum bara að virkja hamingjuna. Ef við vanvirðum dýrin, plönturnar eða náttúruna, erum við að vanvirða okkur sjálf. Þá berum við enga virðingu fyrir framtíðinni né börnum okkar. Við getum lifað í sátt og samlyndi við náttúruna. Við getum hætt að borða dýr og hætt að menga. Við erum búin að búa til allt of mikið í kringum okkur til að lifa. Við þurfum aðeins vatn, mat, súrefni, skjól og hamingju til að lifa. Við getum sleppt farsímanum, bílnum, tölvunni og álverinu. Lifum við þá snauðu lífi? Ég held ekki því þegar upp er staðið mæliru lífið ekki í eignum heldur hamingju. Vísindin þurfa ekki að vera slæm svo lengi sem við notum vísindin ekki til að skaða aðrar lífverur. Ef við sköðum aðrar lífverur erum við að gefa öðrum leyfi til að skaða okkur. Virðum líf með lífi. Hættum að vera hnífurinn milli vísinda og náttúru. Hlaupum aftur í faðm móður náttúru og sýnum henni þá virðingu sem hún sýndi okkur. Hún gaf okkur líf, og við megum ekki kæfa hana.


