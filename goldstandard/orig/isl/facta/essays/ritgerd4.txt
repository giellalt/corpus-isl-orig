Er ungt fólk auðveld bráð óprútinna auglýsenda?
Í lífsgæðakapphlaupi nútímans verða auglýsendur sífellt bíræfnari. Samkeppnin um neytendur fer harðnandi og auglýsingastofur skjóta upp kollinum, hver á eftir annarri. Fyrirtæki fara áður ótroðnar slóðir í auglýsingum sínum og ríður oft um þverbak í þeim efnum. Það sem vekur hins vegar mestan óhug fólks er hve auglýsingum er beint í æ ríkari mæli til ungs fólks. Markhópurinn verður stöðugt yngri og er það mörgum hið mesta áhyggjuefni.
Ungt fólk er æðiáhrifagjarnt vegna þess á hve mótandi aldri það er. Lítið þarf til að breyta skoðunum þess og lífsviðhorfum. Það hefur meira fé milli handanna en áður fyrr og vílar ekki fyrir sér að steypa sér í skuldir til að heltast ekki úr neyslukapphlaupslestinni. Í dag þykir forneskjulegt meðal ungs fólks að eiga ekki nýjustu tæki og tól, t.a.m. farsíma, víðómahljómflutningstæki, sjónvarp, videotæki, DVD-spilara og fartölvu. Ungt fólk virðist líta á skuldir sem vandamál morgundagsins og tekur fyrir einn dag í einu í neyslugleði sinni. Það er einnig fljótt að gleyma; gleypir hvert tískufyrirbrigið á fætur öðru og gleymir því síðasta. Peningaleysi stendur því ekki fyrir þrifum, langi það í eitthvað. Þegar kemur að skuldadögum eru aðrir látnir borga brúsann.
Í harðnandi samkeppni virðast auglýsendur hafa komist á nýtt gróðabragð og bera ófáar auglýsingar þess merki. Í auglýsingum leikur yfirleitt ungt og myndarlegt fólk í flottum fötum. Fólk sem hefur ekki áhyggjur af nokkrum sköpuðum hlut, þá allrasíst fjárskorti. Auglýsingar nokkurra fyrirtækja hér á landi hafa vakið athygli sökum þess hve óprúttnar þær þykja vera og eru auglýsingar kortfyrirtæjanna þar fremstar í flokki. 
Svarta kortið er kreditkort gefið út af VISA og á það að vera sérsniðið þörfum ungs fólks. Slagorð þess: « Á morgun kemur nýr dagur» er fullkomið dæmi um þann hugsunarhátt er ríkir meðal ungs fólks í dag. VISA beinir með þessu þeim skilaboðum til þess að það sé í lagi að steypa sér í skuldir vegna þess að « á morgun kemur nýr dagur». Hinn kortarisinn, Eurocard, slær heldur ekki slöku við með Atlaskorti sínu með slagorðið: « Farðu alla leið». Maður fær það hálfpartinn á tilfinninguna að skilaboðin séu að ungt fólk eigi að nýta úttektarheimildina til fulls og « fara alla leið». 
Kortafyrirtækin gerast einnig svo kræf að ganga í framhaldsskóla með ýmis tilboð ef framhaldsskólanemar gerast áskrifendur. Þau bjóða ferðaávísanir sem hvetja ungt fólk til að fara utan og leika lausum hala með kortið. Þau fá ungt fólk til að líta ekki á úttektarheimild sem skuld við kortafyrirtækin heldur fundið fé. Því hefur opnast nýr neysluheimur og sér það ýmsar lífsins lystisemdir í hyllingum.
Mörgum kann að þykja undarlegt að kortafyrirtækin vilji að ungt fólk steypi sér í skuldir við þau vegna þess að það getur trauðla borgað skuldir sínar. Það sem hins vegar gleymist oft að taka með í reikninginn er að til að fá kreditkort þarf að vera þinglýstur fasteignareigandi. Ungt fólk fær því foreldra sína til að skrifa undir tryggingarvíxil og eru þá kortafyrirtækin komin með trausta greiðendur. Teljast verður að ungt fólk sé því ekki nógu traustur viðskiptavinur, en góður þó.
Önnur minnisstæð auglýsing er bjórauglýsing Egils, þar sem auglýstur var Egils-sterkur. Þar sem bannað er að auglýsa hvers kyns áfengi á Íslandi gerðu yfirvöld athugasemd við auglýsinguna. Í henni var lítið lagt upp úr bragðgæðum og frískleika heldur var aðalatriðið styrkleiki hans, 6,2%. Hvað sem því líður báru auglýsingarnar þess greinileg merki að spjótunum var beint að ungu fólki; að það þyrfti færri bjóra til að verða drukkið.
Símafyrirtækin hafa einnig verið sökuð um að ginna ungt fólk með auglýsingum sínum. Fyrirframgreidd símkort eru sérstaklega hugsuð til að koma ungu fólki á bragðið áður en það verður fjárráða. Einnig er hægt að fá «gefins» síma gegn því að gerast áskrifandi að símþjónustu í eitt ár. Mánaðarlegur símreikningur er færður inn á kreditkortareikning og hafa margir foreldrar, er gengist hafa í ábyrgð fyrir börn sín, fengið að kynnast neyslugleði þeirra. Klókindi símfyrirtækjanna eru svo mikil að beinlínis allt ungt fólk á farsíma.
Hér hafa verið tekin nokkur dæmi um auglýsingar sem beinast fyrst og fremst að ungu fólki. Teljast verður að ungt fólk nú til dag sé nokkuð auðveld bráð auglýsenda miðað við árangur þeirra. Spurn ungs fólks eftir gæðum hefur aukist jafnt og þétt síðustu árin og í tímanna rás hefur neyslumunstrið tekið stakkaskiptum. Það gerir miklar kröfur um hvers kyns gæði og hafa auglýsendur bersýnilega fært sér það í nyt.


