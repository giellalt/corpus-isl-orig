"... maðurinn finnur það sem hann leitar að, og sá sem trúir á draug finnur draug.»
Ef þú trúir nógu mikið á eitthvað, fer hugurinn að telja sér trú um að það sé til. Hvort það er slæmt, veit ég ekki. Ég og unnusti minn áttum erfitt sumar á síðasta ári því faðir hans dó í slysi. Stuttu eftir það taldi ég mig hafa séð tengdapabba minn að nóttu til, brosandi og bauð góða nótt. Er þetta ímyndun ein því ég trúi að látið fólk lifi enn í okkar tilveru en í annarri vídd, og láti vita af sér annað slagið? Var hann kannski að þakka mér fyrir að styðja son hans á þessum erfiðu tímum? Eitt er víst að unnusti minn hefur aldrei, og mun líklegast aldrei sjá þessa sýn. Eða á ég að segja; verða þess var. Er vantrúin þess megnug að byrgja honum sýn, eða er ímyndunaraflið í mér svo sterkt að ég er farin að sjá ofsjónir. Dæmi hver fyrir sig. Eitt er þó víst að þegar fólk á við erfiðleika að etja er nauðsynlegt að trúa á eitthvað gott, því það hjálpar til við að halda í vonina. 
Er Guð til? Það er sú spurning sem seint verður svarað. Ef þú vilt virkilega trúa að þú farir til himnaríkis og að Guð taki á móti þér opnum örmum með englasöng þá er það sjálfsagt. Aftur á móti hefur enginn rétt til að gagnrýna eða lítillækka það sem þú trúir á, eins og svo oft er gert. Ég trúi því að amma mín fylgi mér og verndi mig þar til ég dey. Ég kem til með fylgja þeim ættingja sem þess þarf, þar til hans æviganga er á enda, og þá endurfæðist ég í betra lífi til að læra eitthvað nýtt. Ég deili mínum skoðunum á trú með afar fáum manneskjum, því mjög oft hef ég lent í því að þurfa að rökstyðja trú mína. Einu sinni var mér sagt að ég færi til helvítis því að Satan byggi í mér, aðeins vegna þess að ég kann ekki að vinna úr þeirri sorg að hafa misst ömmu öðruvísi en að trúa því að hún verndi mig. Fólk má kalla mig kjána en þetta er það sem ég vil trúa á.
« Vér grátum hið liðna, en grátum sem styst, svo grætum ei komandi tíma.» ( höf. Steingrímur Thorsteinsson.) Sumir lifa í sjálfsvorkun og gera sig að fórnarlambi aðstæðna í öllu í lífinu. Ef fólk vill vera fórnarlamb er sjálfsagt að það fái það, í staðinn verður það óhamingjusamt. Ég er til dæmis mjög hamingjusöm. Slæmir hlutir gerast en það er þroskandi að vinna úr þeim. Ég er nýbyrjuð að búa, sem kostar miklar peningaáhyggjur, bý með manni sem ég elska þótt við séum eins og svart og hvítt, tíminn flýgur í átt að stúdentsprófunum, sem ég er mjög stressuð fyrir og ég ætla í lögfræði í haust, sem ég veit ekki hvort ég ráði við. Ég brosi við öllu þessu því ég veit að einn daginn lít ég um öxl og allt þetta er liðið. Ég verð komin í stærra hús, enn með manninum sem ég elska og orðin lögfræðingur. Þessi hugsun gerir mig hamingjusama, og þessi hugsun er meðvituð. Nú, ef eitthvað annað kemur upp á, þá eru örlögin að grípa í taumana. Til að finna að þú sért lifandi þarftu að vera meðvitaður um allt sem þú gerir, öll hljóð í kringum þig, lykt af þeim sem þú elskar, njóta hverrar sekúndu af hlátri. Lífið flýgur gegnum hugann á örskots hraða og áður en þú veist af er það búið, hjá þér eða öðrum. Eftir sitja minningarnar, eða hvað... Varstu kannski of blind til að leggja á minnið það eftirtektarverða? Ekki láta það gerast.
Tengdamóðir mín kom til mín um daginn og sagði mér að hana hefði dreymt eiginmann sinn heitinn. Hann var að segja henni að hann væri kominn með nýjan fót og væri að læra nýja hluti sem hann hafði aldrei kunnað. Hann hafi verið kallaður af tilveru sinni á jörðinni til að gegna æðra hlutverki.... Hver er ég að segja að þetta sé ekki satt, hvaða rétt hefur fólk til að taka þessa hugmynd frá henni. Einu viðbrögðin við þessu eru að kinka kolli og brosa út að eyrum af væntumþykju. Er sorgin svo sterk að hún fái£fær mann til að kollvarpa fyrrum skoðunum og trú? Eða er sálin ómeðvitað að finna örþrifa úrræði til að græða sár sín? Hvort sem er, þá er það að virka. 
Langamma saknar langafa svo heitt að hana dreymir á hverri nóttu að hann sé að smíða hús handa þeim og að hún megi koma þegar það sé tilbúið. Á nóttunni situr hún og dáist að honum meðan hann er að smíða. Núna á langafi bara eftir að mála. Þetta drepur tímann hjá henni þar til hún hittir ástina sína aftur. Þetta sýnir það að ef þú vilt eitthvað nógu heitt þá færðu það, hvort sem það er raunverulegt eða ekki, fyrir þér eða öðrum. Ég bara spyr, er þetta svo slæmt? Eftir þessar vangaveltur virðist kjarninn í vitundinni vera að; »... maðurinn finnur það sem hann leitar að, og sá sem trúir á draug finnur draug.» ( Úr Sjálfstæðu fólki eftir Halldór Laxness) .

