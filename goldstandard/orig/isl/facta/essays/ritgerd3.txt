Mynda menn sér skoðanir út frá eiginhagsmunum?
Eiginhagsmunir manna munu ávallt stjórna skoðunum þeirra! Þetta er stór fullyrðing og ekki er víst að allir séu henni sammála. Eitt er þó víst að viðhorf manna eru mismunandi rétt eins og mennirnir eru margir og að hagsmunir eru eitt af því sem getur haft áhrif á afstöðu þeirra. Hvað er ljótt og hvað fallegt, hvað er stórt og hvað lítið, sumt eru staðreyndir, annað skoðanir. Munurinn þarna á milli er persónulegt viðhorf einstaklingsins. Er slæmt að mynda sér skoðanir út frá eiginhagsmunum eða er það beinlínis rétt í einhverjum tilvikum? Í þessari ritgerð verður fjallað um ólíkt viðhorf manna og mismunandi hagsmuni hverju sinni. 
Ekki þarf að líta lengra en til dagsins í dag til að sjá að menn eru að mynda sér skoðanir vegna eiginhagsmuna. Í fréttum hefur komið fram að Íslensk erfðagreining hyggst reisa fullkomið lyfjaþróunarfyrirtæki hérlendis, það eina sem vantar er fjármagnið, 20 milljarða króna lán og því ríkisábyrgð. Á ríkið að samþykkja ábyrgðina eða ekki? Hagsmunir ríkisins er að fá aukna starfsemi til landsins og Íslensk erfðagreining myndi vaxa mikið við þetta. Annað lyfjafyrirtæki í beinni samkeppni ÍE hefur mótmælt þessu þar sem það fær ekki samskonar ríkisábyrgð og verður því verr statt en áður. Þarna hef ég sýnt fram á með einföldu dæmi að fyrirtæki jafnt sem einstaklingar mynda sér skoðanir vegna eiginhagsmuna en hafa verður í huga að fleira hefur einnig áhrif þar á. 
En hvað er það sem myndar almennt skoðanir manna? Eru það peningarnir, skap manna eða jafnvel veðurfarið? Lögfræðingar eru dæmi um starfstétt sem myndar sér skoðanir út frá því hverjir skjólstæðingar þeirra eru hverju sinni. Þeir eru menn sem flytja mál til að verja hagsmuni annarra. Ég hef að minnsta kosti aldrei persónulega heyrt lögfræðing beinlínis mótmæla rökum skjólstæðinga sinna af þeirri einföldu ástæðu að þau væru augljóslega röng. Það þætti einnig saga til næsta bæjar ef forstjóri fyrirtækis væri að mæla með vörum keppinautarins vegna þess að þær vörur væru einfaldlega betri en þeirra eigin eða ef einhver stjórnmálamaðurinn tæki upp á því að vera sammála öllum stefnum mótframbjóðandans. Af þessu að dæma er augljóst að menn tala oft gegn eigin sannfæringu og bláköldum staðreyndum í þágu einhvers, t.d. starfs síns eða stöðu. Nýleg dæmi í kynferðisafbrota- og fíkniefnamálum sína þó að «dómur götunnar» þ.e. fólksins í landinu er eftir þeirra eigin sannfæringu. 
Af þessu er ljóst að peningarnir stjórna ekki alfarið hugarfari fólks, það vill einnig að réttlætið nái fram að ganga. Þá vaknar spurningin, hvað er réttlæti? Er rétt að fangelsa mann því hann stal mat eða peningum? Einhverjar ástæður hafa legið á baki hegðun mannsins, ef til vill átti fjölskylda hans erfitt, eða hann var ógæfumaður sem átti sjálfur ekki milli hnífs og skeiðar. Frá hans sjónarhóli var hann að gera það eina sem hann gat í stöðunni en öðru fólki fannst hann brjóta gegn gildandi reglum og því réttdæmdur til refsingar. Þetta er dæmi um mismunandi viðhorf hvers og eins eftir því frá hvaða sjónarhóli á málið er litið. 
Annað dæmi er áróður. Stríð hafa ávallt fylgt mannkyninu og eitt af því sem gjarnan vill fylgja með er hvers kyns áróður. Vitur maður sagði eitt sinn að sannleikurinn væri fyrsta fórnarlamb allra styrjalda. Í gegnum tíðina má finna mýmörg dæmi um það sem sýnir, svo að ekki verði um villst, að sannleikurinn víkur oft fyrir öðrum hagsmunum. Þannig láta jafnvel heilu löndin sannleikann víkja í þágu einhvers málstaðar. Fjölmiðlar eru þá gjarnan notaðir og má í því sambandi nefna að fjölmiðlakóngar eru oft á tíðum mjög valdamiklir á bak við tjöldin og geta stundum haft áhrif annað fólk með starfsemi sinni. 
Er þá allt eins hægt að kaupa sér skoðanir annarra, fyrir rétt verð eða hafa mikil áhrif þar á? Nei, sum mál eru þannig úr garði gerð að erfitt er að blanda einhverjum hagsmunum inn í fyrir hinn almenna borgara og ekki er til nein algild staðreynd á því hvað er rétt og hvað rangt í því sambandi. Dæmi um það eru hugtökin klónun og samkynhneigð. Er rétt að klóna einstakling til að eiga líffæri, eins og t.d. eitt hjarta á lager, ef hitt skildi gefa sig og er samkynhneigð af hinu illa? Þetta er spurning um ríkjandi siðferði hvers tíma og dómgreind hvers og eins. Eins og svo oft áður vitum við ekki hvað framtíðin ber í skauti sér og þá, hvort klónun verði einhvern tíma viðurkennd sem siðferðislega rétt eða samkynhneigð jafn eðlileg og gagnkynhneigð. Pólitísk mál eru svo hins vegar þannig úr garði gerð að skoðanir hvers og eins mótast beint eða óbeint af hagsmunum hans til skemmri eða lengri tíma litið. 
Af þessari umfjöllun ætti öllum að vera ljóst að ávallt er eitthvað sem hefur áhrif á skoðanir fólks, hvort sem það eru hagsmunir manna, dómgreind eða siðferði. Flestir vilja hafa það sem best í lífinu og vilja fá sínu fram, þannig haga sumir seglum eftir vindi til að láta það rætast og eru þeirra eiginhagsmunir þar stærsti áhrifaþátturinn. Þar sem skoðanir manna hafa oftast mótast af þessari ástæðu leikur lítill vafi á því að eiginhagsmunir manna munu alltaf hafa áhrif meðan maðurinn verður til. 


