"... maðurinn finnur það sem hann leitar að, og sá sem trúir á draug finnur draug.»
«Leitið og þér munið finna» sagði eitt sinn afar fróður maður. Þessi maður hefur látið út úr sér ófáa spekina. Við trúum á hann, af hverju þá ekki að trúa honum. 
" ... maðurinn finnur það sem hann leitar að, og sá sem trúir á draug finnur draug» sagði annar fróður maður. Við lesum hann, vitnum í hann og oftar en ekki þá trúum við því sem hann segir. Þá höfum við það, tveir þeirra manna sem eru í hvað mestu metum hér á landi, eru sammála um það að ef maður leitar að því sem maður vill finna þá finnur maður það. Ættum við því ekki bara að treysta á það? 
En er þetta svona einfalt? Nú gætu Pétur og Páll bent á að þetta sé nú bara enn ein þvælan sem Halldór Laxness skrifar í sínar þungu og leiðinlegu bækur. Þeir gætu engan veginn sætt sig við það að maður finni alltaf allt sem maður leitar að. Ef maður hefur týnt Íslandsklukkunni sinni þá sé bara nóg að leita að henni til þess að finna hana. Nei bíddu nú við, ég er svei mér bara nokkuð viss um að það sé rétt. Þetta er bara nokkuð rökrétt pæling hjá þessum blessuðu mönnum. Já enn og aftur hef ég skotið mig í fótinn. Auðvitað er enginn svo vitlaus að draga speki þessara manna í efa. Þeir eru nú ekki í eins miklum metum og raun ber vitni fyrir ekki neitt. Jæja þá höfum við komist að þeirri niðurstöðu að þetta sem Jesús og Halldór sögðu er nokkuð vel útpælt og rökrétt. Ég þarf sem sagt bara að leita nógu mikið að hinum eina sanna til þess að finna hann. Pjúff, þvílíkur léttir. Ég sem hélt að ég myndi pipra. Leiti, leiti, leiti, nei heyrðu mig eftir tíu ára endalausa leit af hinum rétta hef ég ekki ennþá fundið hann. Hvað er á seyði, ég sem hélt að ef ég færi eftir Hr. Laxness og Jesú þá myndi allt fara á þann veginn sem ég vonaði. Er þetta kannski ekki svona einfalt?
Hér er ég um það bil hálfnuð á ritgerðinni og hef enn ekki getað myndað mér skoðun á þessu máli. Er það nú. Jæja við gætum kannski tekið saman þær skoðanir sem ég hef látið í ljós. Látum okkur nú sjá. Fyrst var ég sammála englunum tveim, svo benti ég á að Pétur og Páll gætu nú litið á þetta sem frekar barnaleg hugsun. Að það sé nóg að einungis leita til þess að finna. Um leið og ég sleppti orðinu skaut ég mig í fótinn. Og skipti þá aftur um skoðun. Jú þessu ágætu menn sem fólk treystir á og trúir hlytu nú að hafa rétt fyrir sér, ég meina það fer enginn í kirkju á sunnudögum til þess að tilbiðja mig. Þannig að það gæti nú ekki verið að ég sé gáfaðri en þeir. En svo eftir tíu ára leitina að prinsinum á hvíta hestinum, sem enn hafði ekki bankað upp á hjá mér fór ég að efast aftur. Þetta náttúrulega gengur ekki svona, þessir menn eru búnir að láta mig skjóta mig, eyða tíu árum af ævi minni í tilgangslausa leit og síðast en ekki síst, það alvarlegasta að mínu mati, láta mig efast um eigið ágæti.
Hvað er málið? Er það bara ég eða er ómögulegt að komast að niðurstöðu í þessu máli. Reynum aftur. Þá hef ég ákveðið að skrifa eina dagsanna dæmisögu.
Þannig var það að faðir minn, fársjúkur maður vildi leita sér lækningar á þessu djöfullega þunglyndi sem hann þjáðist af. Hann hafði prófað allt, og þá meina ég allt. Hann var búinn að prófa öll hugsanleg lyf á markaðnum, hann hafði nokkrum sinnum verið lagður inn á geðdeild Landspítalans á Kleppi, hann var búinn að prófa nálastungur, raflostsmeðferðir og allir færustu læknar landsins voru búnir að krukka í hausnum á honum. Ekkert gekk. Hann hreinlega varð ekkert betri. Auðvitað átti hann sína góðu daga, en þeim fór ört fækkandi. Oftar en ekki svaf hann í samfellda þrjá sólarhringa. Hann vaknaði einungis til þess að reykja, fá sér smá í svanginn og gera þarfir sínar. Ég veit að honum þótti vænt um börnin sín fjögur og vildi allt fyrir þau gera en þegar líðan manns er svona þá er það hægara sagt en gert. Maður fékk að finna fyrir hans verstu dögum með ítrekuðum hótunum um að taka eigið líf og annað í þeim dúr. Auðvitað tók það á, því þannig er það nú með þennan sjúkdóm að þeir sem þjást af honum eru í raun ekki þeir einu sem virkilega þjást. Allir í kringum manneskjuna og þeim£þeir sem þykir vænt um hana þjást líka. Sem að mínu mati er munurinn á þessari veiki og öðrum alvarlegum sjúkdómum. Pabbi vildi vel, en á þessum síðustu og verstu tímum var erfitt að sjá það, svo sterk og mikil áhrif hafði hans sjúkdómur á okkur hin. Hann leitaði hamingjunnar á ný, hann vildi finna fyrir lífsviljanum og sálarró. Hann fann þetta allt ekki. Hann leitaði í tíu ár en allt kom fyrir ekki. Það var svo ekki fyrr en síðasta sumar sem hann fann friði og ró. 
Er boðskapur Halldórs og Jesús sem sagt sannur. Þarf maður að leita í tíu ár til þess að finna það sem maður leitar að. Ætli ég endi ekki á því að vera þeim sammála. Pabbi fann það sem hann leitaði að, en það tók hann ein tíu ár. Fyrir mér bar leitin hans ekki árangur, ég missti eitt það vermætasta sem til er. En það var víst ekki ég sem var að leita, heldur hann. Hans leit bar því árangur en ekki mín. 
