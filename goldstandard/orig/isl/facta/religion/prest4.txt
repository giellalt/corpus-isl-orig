Vonleysi guðvarnarinnar
15/05/2006

Í stuttum orðaskiptum Árna Svans og Hjalta Rúnars leynist tilefni til að taka á guðsvörninni (sem á íslensku kallast trúvörn) frá nýrri hlið.

Áhugaverð umfjöllun Karen Kilby (MS Word download) gefur útgangspunktinn, en hún segir að guðsvörnin er ómöguleg vegna þess að annarsvegar ganga klassískar varnaraðferðir út frá óbreytilegum, deískum guði, sem er ekki í neinu samhengi við t.d. guð kristinna manna og kvenna.
Hinsvegar bendir hún á að guðsvörn sem byggir á heilögu valfrelsi manna og leiðir til þess að máttugur guð hefur aðeins þann valkost að þjást með þeim sem trúa á hann, er ekki hjálpsamleg.
Að lokum bendir hún á að það hjálpi enn síður að kalla guðsvörnina "tabú" en leggur til að guðfræðin játi það fyrir hverjum sem heyra vill, að til séu spurningar, sem guðfræðin stendur ráðþrota frammi fyrir.

Ég held að hún reki sig og okkur á vegg sem upplýsingin reisti, þegar það sem er til var aðgreint frá því sem ekki er til með því að setja fram kröfur um sönnunarbyrði sem er heldur þröng (empírísismi).
Samkvæmt þeirri aðferðafræði er guð (í hvaða mynd sem er) ekki til, vegna þess að tilraunir eða aðrar reynsluaðferðir duga ekki til þess að fanga hann (eða hana).
Spurning er náttúrlega hvort guðdómur sem hægt er að fanga getur nokkurntíma orðið annað í hugum nokkurs manns en skapnaður, s.s. falla útfyrir skilgreiningu guðs.

Empírísk guðsvörn er vonlaus, eins og empírísk guðssönnun.
Það er ekki hægt að tala um Guð sem "til" eða "ekki til" í skilningi sannanlegrar tilveru (sbr. Karen Armstrong, A History of God, bls. xx - xxi).
Eina leiðin til að tala um Guð er á persónulegan hátt, þar sem einstaklingur annað hvort trúir eða trúir ekki.
Trú manns getur orðið empírísk stærð, þar sem orðin "ég trú á Guð" eiga sér samhengi og stað í lífi einstaklings (og þjóða) og áhrif trúarinnar er hægt að skoða og meta.
Vörn Guðs verður þá eingöngu bundin við trú hins trúaða, reynslu hans, tjáningu og því hvernig hann tekst á við upplifanir sínar.

Vörn Guðs getur þá orðið eitthvað á þessa leið: "Ég trúi á Guð sem talar til mín og ég er sáttur við.
Ég trúi á Guð sem glæðir trú mína lífi, vegna þess og þrátt fyrir allt sem ég hef lifað." Vettvangur guðvarnarinnar er ekki ópersónulegtur vettvangur tilraunaglasið eða röklegt samtal heimspekingsins.
Eingöngu persóna og líf hvers og eins getur sættst við Guð eða afneitað.
Aðeins persóna getur sannað eða afsannað Guð, fyrir sjálfri sér.


