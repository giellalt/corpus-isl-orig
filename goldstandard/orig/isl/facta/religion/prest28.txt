Dawkins, Dawkins, Dawkins
26/06/2006

Þá er vantrúarþingið að baki og ætti nú enginn að geta barmað sér undan sinnuleysi fjölmiðlanna um það sem þar fór fram.

Vissulega eru það stórtíðindi að fá hingað þetta einvalalið guðleysingja með sjálfan Dawkins í broddi fylkingar.
Ég hef reynt að fylgjast með þessu úr fjarlægð og var svo sem ekki alls ókunnur karlinum - bæði lesið Kapelláninn sem hann skrifaði og svo sá ég eitthvað af þáttunum eftir hann í sjónvarpinu.

Nú er engin gagnrýni ný fyrir manni eins og Dawkins sem staðið hefur í eldlínunni í hartnær tvo áratugi.
Það er þó augljóst mál að allur þungi gagnrýni hans fer í ofsatrúarhópa vestan hafs og fyrir botni Miðjarðarhafs.
Sjálfur segist hann ekki stefna að því að útrýma öllum trúarbrögðum en tvennt vilji hann að heyri sögunni til:

Aðild trúarleiðtoga að siðferðislegri umræðu 
Trúarinnrætingu barna
Hvað hið fyrra varðar segir hann að siðferðið megi ekki rekja til trúarbragðanna.
Nægi í því sambandi að líta á það hversu breytilegt það sé frá einum áratug til annars.
Engin ein rót búi að baki siðferðinu heldur sé það samofið úr ótal þáttum.
Sjálfur hef ég nú eitthvað tjáð mig um þessi mál og hlotið nokkra frægð fyrir.

Mér þykir það þó skjóta nokkuð skökku við að Dawkins viðurkennir það að trúarbrögðin hafi haft gríðarleg áhrif á menningu þjóða - t.a.m.
bókmenntir og aðrar listir - en hann hafnar hins vegar hinum siðferðislegu áhrifum.
Hlýtur það ekki að einhverju leyti að haldast í hendur? Ef skáldin beita fyrir sig biblíulegum tilvísunum - hví skyldu þau áhrif ekki koma fram í siðferðinu? Skoðanir hans á þessu sviði bera þess merki að hann hefur háð marga rimmuna við bókstafstrúarhópa.
En trúarbrögðin birtast í margri annarri mynd.
Trúarleg menning breytist á ferð sinni í gegnum tíðina.
Þetta sáu menn þegar í árdaga siðbreytingarinnar enda var kjörorð hennar, sem kunnugt er: Kirkjuna þarf stöðugt að endurbæta.
Menn voru með öðrum orðum meðvitaðir um það að kristin menning er ekki óbreytanlegur fasti heldur þarf hún stöðugt að ganga í gegnum próf reynslunnar.
Því má segja að það siðferði sem hér ríkir sé eins og spírall - þar sem hinar kristilegu rætur ganga reglulega í gegnum endurskoðun.

Það er því að mínu mati ekki rök gegn því að kristin trú hafi mótað siðferðið að siðferðishugmyndirnar breytist í tímans rás.
Hér takast menn á um skoðanir og hugmyndir, greina rót þeirra og uppruna og leitast við að ná þeim áhrifum sem farsælust eru.
Norðurlöndin eru dæmi um samfélag sem mótast hefur af evangelískri lútherskri menningu.

Hvað trúarinnrætingu barna áhrærir finnst mér aftur reginmunur á ofsatrú og hófsamri trú.
Hið síðarnefnda viðurkennir vissulega það að sumar skoðanir geta ekki byggt á tilfinningum en gengur þó sjaldnast lengra en svo að kenna börnunum sitthvað um uppruna sinn og rætur.
Þetta er að mínu mati svipað og að tengja börn við ættir, byggðarlög eða þjóðir.
Þessi stimpill sem Dawkins talar um er að mínu mati ekki alls kostar sanngjarn.

Nú um helgina blessaði ég t.a.m. hjúskap fólks í kirkjunni í Unaðsdal.
Karlinn er íslenskur og konan er ættuð frá Tælandi.
Fyrst hlutu þau borgaralega vígslu, svo búddískt ritúal og loks komu þau í íslensku sveitakirkjuna.
Í ræðunni sagði ég meðal annars þetta:

