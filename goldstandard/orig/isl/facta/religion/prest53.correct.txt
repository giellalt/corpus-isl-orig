22/03/2005
#
Ágengir fjölmiðlar

Enginn sem fetar braut afbrota getur verið öruggur um að mál hans rati ekki inn í fjölmiðla fyrr eða síðar.
Feitletraðar fyrirsagnir í dagblöðum geta velgt mönnum hressilega undir uggum og gert vont verra.
Andleg líðan verður bágari en áður og fjölskyldur viðkomandi sitja hnípnar og ráðalausar.

Í nútímasamfélagi er fréttaflutningur af rannsókn sakamála og dómsmeðferð talinn sjálfsagður og í því sambandi heyrist oft nefnt að hér hafi fjölmiðlar upplýsingaskyldu að gegna.
Rétt er það að fjölmiðlar miðla upplýsingum um hvaðeina sem er á seyði í samfélaginu – sannur fjölmiðill vill vera vakandi yfir öllu því sem hrærist í mannlífsdjúpinu. Þessar upplýsingar eru stundum á floti í samfélagi okkar eða skjóta skyndilega upp kolli og eru margar hverjar góð sölutíðindi fyrir fjölmiðla.
Yfirleitt ræðst gangur sölunnar af eðli þeirra og hvernig þær eru matreiddar fyrir lesendur.


Fjölmiðlar eru misaðgangsharðir í umfjöllun sinni um meinta og dæmda brotamenn.
Flestir þeirra virðast hafa sett sér í þessu efni nokkuð skýrar reglur.
Nafn- og myndbirtingar dæmdra manna tíðkast t.d. ekki hjá sumum fjölmiðlum nema mál séu mjög alvarleg og að þungir dómar falli – og aðrir láta jafnvel aðeins nafns getið.
Allir leitast þeir við að virða hið sígilda sjónarhorn að enginn sé sekur uns sekt er sönnuð – en í einstökum málum hefur þó komið fyrir dæmandi fréttaflutningur.
Réttmæti myndbirtinga af meintum brotamönnum eða dæmdum mönnum kom hér áður fyrr iðulega til umræðu og sýndist sitt hverjum.
Margir teljar$(typo,suff,1-0|telja) reyndar slíkar mynd- og nafnbirtingar vera íþyngjandi fyrir meinta og dæmda brotamenn og fjölskyldur þeirra.
Í hugum sumra styrkist jafnvel sú trú að sé mynd birt af meintum sakamanni og nafn£nafns hans getið þá sé líklegra að hann sé sekur.
Ágengur fjölmiðill gengur býsna langt í fréttaflutningi sínum af sakamálum en setur þó yfirleitt ágengni sinni ákveðin mörk og þá fyrst og fremst gagnvart fórnarlömbum brotamanna.

Það hlýtur ætíð að vera nokkur línudans hjá ágengum fjölmiðlum að fjalla um alvarleg sakamál.
Hér tengjast auðvitað saman fréttnæmi brots og hver hinn meinti brotamaður er.
Oft er reynt sem fyrst að ná tali af einhverjum nátengdum fórnarlambi.
Þá vill gleymast að þegar hörmulegir atburðir verða í fjölskyldum er fólk í losti og andlegu ójafnvægi – í flestum tilvikum ekki fært um að tjá sig á eðlilegan hátt um það sem spurt er um.
Það kemur og fyrir að viðtöl eru tekin við hinn meinta brotamann.
Segja má að þegar svo er þá hefji fjölmiðillinn einhvers konar sjálfstæða rannsókn á málinu og þá undir merkjum rannsóknarblaðamennskunnar.
Fjölmiðillinn telur brýnt að afhjúpa hugsanleg samfélagsmein sem skýri að hluta til það brot sem framið var.
Dæmi um þetta er umfjöllun um málefni geðsjúkra brotamanna.
Þá er iðulega dreginn fram vanmáttur heilbrigðiskerfisins og brotalamir í félagslega kerfinu.
Umfjölluninni er þá jafnframt ætlað að reka ábyrga ráðamenn til að taka á þeim málum þar sem augljósra úrbóta er þörf vegna þess að ágallar í kerfinu séu líklega ein skýring af mörgum á mannlegum harmleikjum geðsjúkra brotamanna.
Þetta er vissulega þarft því aldrei er nógu oft vakin athygli á vanköntum og fjárskorti stofnana sem sinna þeim sem minnst mega sín í íslenska velferðarsamfélaginu.

En nemum ögn staðar við umfjöllun um mál geðsjúkra afbrotamanna.
Í flestum tilvikum er um ræða nokkuð langa sjúkrasögu hins meinta brotamanns og fjölskylda hans hefur iðulega verið með öllu ráðalaus og þjáðst með honum.
Alvarlegt brot sem hann kann að hafa framið verður því krappasta aldan sem skellur á honum og fjölskyldu hans að ógleymdu fórnarlambi og fjölskyldu þess.
Harmleikurinn er því þungbærari þar sem um er að ræða sjúkan einstakling og fjölskyldur sem iðulega eru markaðar af sjúkleika hans.
Ítrekaðar mynd - og nafnbirtingar ágengra fjömiðla$(typo,stem,0-1|fjölmiðla) í slíkum málum eru því sem salt sem stráð er í sárin.
Upplýsingaþrá hinna ágengu fjölmiðla snýst því frá kjarna málsins og inn á hið persónulega svið og skilur þar eftir aukin sárindi og þyngri harm.
Hinir ágengu fjölmiðlar gleyma sér stundum vegna þess að þeim finnst fréttin kannski vera safarík og krassandi og líkleg til að vekja athygli á miðlinum bæði hjá þeim sem þykja í fréttina varið og einnig hjá þeim sem telja að langt sé farið út fyrir öll velsæmismörk í umfjölluninni og hún ali jafnvel á fordómum í garð einstakra minnihlutahópa í samfélaginu.

Fjölmiðill sem skilgreinir sig sem ágengan getur vissulega stundað ágengni sína af krafti í mörgum málum en í öðrum verður hann að hafa gát á sjálfum sér og gæta hófsemi.
Til að greina þar á milli verða fjölmiðlamenn að beita skynsemi sinni og skoða samvisku sína.
Fjölmiðill má ekki gleyma því að virða kjör og líðan hinna ógæfusömu, sjúku og ósakhæfu sem verða fyrir þeirri ógæfu að valda öðrum tjóni á líkama og sál.
Hann má ekki gleyma því að virða mennsku þeirra – og virða fjölskyldur þeirra.
Gleymi hann því hefur sálarlaust silfrið náð heljartökum á honum ásamt skepnuskapnum.
Fyrir hverja væri slíkur fjölmiðill?

