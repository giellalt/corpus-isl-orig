Oviedo-dúkurinn
17. apríl 2006

Í Oviedo á Norður-Spáni, í lítilli kapellu, Cámara Santa, áfastri dómkirkju borgarinnar, er að finna dúk einn, ofinn.
Hann er u.þ.b. 84 x 53 cm að stærð, ævaforn og blettóttur og rifinn að hluta, ekkert sérstakur á að líta í fljótu bragði, sýnir t.d. enga mynd eða neitt slíkt, en hefur þótt dýrmætur fyrir einhverra hluta sakir, og þess virði að geyma í traustri hirslu.
Að því er sagnir herma var þessi klútur notaður til að hylja andlit Jesú eftir krossfestinguna, eins og lög mæltu fyrir um að skyldi gert til að misbjóða ekki sómakennd þeirra, er leið áttu framhjá, ef áverkar voru miklir.
Annað hlutverk þessa klæðaplaggs var að draga í sig blóð og aðra vessa, er upp úr sakamanninum komu rétt fyrir og á dauðastundinni.


Í 20. kafla Jóhannesarguðspjalls segir frá því, að tveir lærisveinar hafi komið að gröf meistara síns á páskadagsmorgni, annar dálítið á undan, og hann «laut inn og sá línblæjurnar liggjandi, en fór samt ekki inn.
Nú kom líka Símon Pétur á eftir honum og fór inn í gröfina.
Hann sá línblæjurnar liggja þar og sveitadúkinn, sem verið hafði um höfuð hans.
Hann lá ekki með línblæjunum, heldur sér samanvafinn á öðrum stað.» 

Hér er m.ö.o. um tvo hluti að ræða.
Hið fyrrnefnda vilja kristnir meina að sé Tórínó-líkklæðið, og hið síðarnefnda Oviedo-klúturinn.


Talið er, að hann sé til að byrja með í vörslu Péturs, og er m.a. um það stuðst við ritaða heimild frá 4. öld.
Ítalskur pílagrími, ókunnur, en frá borginni Piacenza, getur þess næst árið 570, að í helli einum skammt frá Markúsarklaustri í landinu helga, við ána Jórdan, hafi verið, þegar hann fór þar um, sjö nunnur og þær «gætt andlitsdúks Krists».
Og nestoríanski biskupinn Isodad frá Merv, þar sem nú er Túrkmenistan í Mið-Asíu, nefnir árið 850 eða svo, og byggir á gömlum austrænum munnmælum, að Jósef frá Arímaþeu hafi afhent áðurnefndum postula klæðið, er hafi látið það á höfuð sér og borið eins og kórónu, þegar hann bað fyrir sjúkum með handayfirlagningu.
Þaðan sé komin fyrirmynd að vefjarhöttum eða túrbönum leiðtoga kirkjunnar (sbr. biskupsmíturnar, er væru þá næsta skref í þróuninni).

Sömmu áður en Persar ráðast á Jerúsalem, sem var árið 614, er dúknum komið undan til Alexandríu í Egyptalandi.
Um það leyti er hann kallaður Sudarium Domini.
Árið 615 fer hann sjóleiðina ásamt mörgum öðrum helgigripum til Spánar, í þar til gerðri kistu sem nær landi í Cartegna árið 616 og er flutt þaðan rakleiðis til Sevilla.

Árið 657 er búið að flytja örkina heilögu í borgina Toledo.
Og í kjölfar innrásar mára, árið 711, er dýrgripunum komið í felur enn norðar, á fjallinu Monsacro.
Árið 761 eru þeir í San Vicente-klaustrinu í Oviedo.


Árið 1030 er kistan opnuð í fyrsta skipti, og er þar að verki biskup einn, Ponce að nafni.
Á bjart ljós að hafa streymt upp þaðan, og blindað nokkra viðstadda.
Hinn 14. mars árið 1075 er hún opnuð öðru sinni, en nú formlega, að viðstöddum m.a. Alfonso VI konungi, og innihaldið kannað og skráð, og árið 1113 er hún ríkulega búin silfri að utanverðu, eins og hæfir.
Eykst nú hróður borgarinnar, sem margir taka að sækja heim næst á eftir Santiago de Compostela.

Árið 1765 er klæðið loks skoðað rækilega og því lýst; var það gert að beiðni Filipusar II.

Árið 1965 fer ítalskur prestur og sérfræðingur, Guilio Ricci, til Norður-Spánar í leit að «sveitadúk» Jóhannesarguðspjalls, og þar með eru vísindin komin í spilið.
Er hann fyrstur til að ámálga þá skoðun opinberlega, að tengsl séu á milli klæðanna í Tórínó og Oviedo.
Árið 1987 er settur á laggirnar um 40 manna hópur sérfræðinga, Centro Español de Sindonología, til að rannsaka plaggið, og frá 1988 hefur verið farið nákvæmlega ofan í saumana á því, og beitt allri nýjustu tækni.

Niðurstaðan er sú, að til þessa hafi ekkert fundist, sem gefi til kynna að um fölsun geti verið að ræða.
Þvert á móti bendi allt til þess, að hér sé í raun höfuðklútur Jesú Krists, settur á hann nýdáinn á krossinum, og nokkrum sinnum eftir það.
Og ekki verði heldur litið framhjá skyldleikanum við líkklæðið.
Ef dúkurinn og það eru lögð hvert að öðru næst samsvörun bletta hvað framhliðina varðar í alls 70 atriðum, þar á meðal er skegg nákvæmlega eins, sem og lengd nefsins, og við bakhliðina í 50.
Blóðflokkurinn er AB í báðum tilvika.
Og frjókorn í tauinu styðja hið langa og mikla ferðalag; þau eru dæmigerð fyrir Jerúsalem, Norður-Afríku, Toledo og Oviedo, en engin tenging er við Istanbúl, Frakkand, Ítalíu eða önnur lönd Evrópu.

Einn og sami einstaklingur kom við hvort tveggja.

Sjá nánar um þetta á www.shroud.com/heraseng.pdf, þar sem er að finna greinargerð sérfræðinganna, frá 1998.
Og einnig á www.shroud.com/guscin.htm.

Og þar með er kenning efasemdamanna, um að einhver á 13. eða 14. öld eða jafnvel síðar (Leonardo da Vinci, 15. og 16. öld) hafi þarna leikið á umheiminn varðandi Tórínó-líkklæðið, að engu gerð.
Það verður nefnilega aldrei hrakið, að Oviedo-klæðið hefur verið á Spáni frá 7. öld.

Guð lætur ekki að sér hæða.

Tórínó-líkklæðið
9. apríl 2006

Enginn af helgum dómum kirkjunnar hefur verið rannsakaður jafn gaumgæfilega af vísindamönnum og Tórínó-líkklæðið.


Þessa línstranga, sem er 4,36 m langur og 1,10 m breiður, er fyrst getið í heimildum, að öruggt sé, upp úr miðri 14. öld.
Eigandi hans þá var Geoffroi de Charnay aðalsmaður, kenndur við smábæinn Lirey í Norður-Frakklandi.
Á þeim tíma var haft fyrir satt að þetta væri líkklæði meistarans frá Betlehem og Nasaret.
Áttu menn að hafa vafið því utan um jarðneskar leifar Krists, þegar hann var tekinn niður af krossinum á Hausaskeljastað en á umræddu klæðisplaggi sjást óljósar útlínur blóðugs manns.

Hið meinta líkklæði varð fljótlega miðdepill athygli pílagríma og annarra sem komu víðsvegar að til að berja það augum.
Biskupinn í Troyes, Henri de Poitiers, bannaði þó fljótlega sýningu þess.
Rúmlega 30 árum síðar var það tekið fram á ný, en í kjölfarið (1389) lýsti eftirmaður de Poitiers, Pierre D’Arcis, því yfir í bréfi til andpáfans í Avignon, að forveri sinn hafi talið þetta vera fölsun, og á sökudólgurinn að hafa játað verknaðinn, enda líka hvergi minnst á slíkan grip í heilagri ritningu.
Klemens VII tók samt þann kostinn að leyfa sýningu þess, en bað fólk að muna að það einungis «stæði fyrir eða væri tákn» hins eina sanna klæðis.
Þeir sem á eftir honum komu töldu þetta hins vegar ósvikið.

Árið 1418 flutti Humbert greifi af Villersexel, sem kvæntur var afabarni Geoffroi de Charnay, línstrangann í kastala sinn í Montfort í Frakklandi til að bjarga honum undan ræningjaflokkum.
Síðar var klæðið flutt til Saint-Hippolyte-sur-Doubs.
Eftir dauða Humberts ferðaðist ekkja hans með það til sýningar, meðal annars í Liege og Genf.
En árið 1453 lét hún að endingu strangann fyrir kastala í Varambon í Frakklandi.
Nýi eigandinn var Louis frá Savoy og var efnið nú varðveitt í Chambery.
Árið 1471 var það flutt á milli hinna ýmsu borga í Evrópu og af samtímalýsingum að dæma er greinilegt að þar var mikill dýrgripur talinn á ferð, enda þá geymt í silkivöfðu helgiskríni.


Árið 1532 skemmdist klæðið af eldi, meðal annars við að bráðið silfur lak á það, og sumir telja af vatni einnig.
Nokkru síðar eða árið 1578 er það komið í dómkirkjuna í Tórínó á Ítalíu og á þar dvalarstað og heimkynni upp frá því.
Árið 1983 er það gefið páfastóli, en breytir þó ekki um íverustað.

Þegar Secondo Pia tók ljósmynd af klæðinu árið 1898, en slíkt hafði aldrei verið gert áður, urðu menn forviða því negatífan sýndi ýmislegt mun betur en hin venjulega prentmynd, meðal annars sár á enni, líkt og eftir þyrnikórónu, sem og göt milli alnar og spíru, eins og för eftir nagla.


Andstæðingar þeirrar hugmyndar að Tórínó-klæðið megi rekja til Jesú Krists benda helst á frásögn Jóhannesarguðspjalls, 20. kafla.
Þar segir að Jóhannes, lærisveinninn sem Jesús elskaði, og Pétur hafi komið að gröfinni, sá fyrr nefndi á undan, og hann «laut inn og sá línblæjurnar liggjandi, en fór samt ekki inn.
Nú kom líka Símon Pétur á eftir honum og fór inn í gröfina.
Hann sá línblæjurnar liggja þar og sveitadúkinn, sem verið hafði um höfuð hans.
Hann lá ekki með línblæjunum, heldur sér samanvafinn á öðrum stað.» Hér er með öðrum orðum um tvo hluti að ræða, en ekki einn.

Í Oviedo á Norður-Spáni er reyndar varðveittur andlitsdúkur, u.þ.b. 84 x 53 cm að stærð, ævaforn og blóðugur, ekkert merkilegur þó á að líta í fljótu bragði, en hefur einhverra hluta vegna þótt sérstakur og þess virði að geyma í traustri hirslu, og frjókorn í honum benda m.a. til Palestínu.
Nýleg rannsókn vísindamanna gefur til kynna að klútur þessi sé í órjúfanlegum tengslum við áðurnefnt Tórínó-líkklæði, hafi verið í snertingu við einn og hinn sama einstakling.
Ljóst er því, að efasemdafólk verður að grafa dýpra og víðar í hinni örvæntingarfullu leit að fúnum stoðum undir kenningunni um að þetta sé raunverulega hinsti, jarðneski umbúnaður frelsarans.


Ef hratt er farið yfir sögu benti kolefnistrefjarannsókn, sem gerð var á Tórínó-klæðinu árið 1979 og síðan aftur 1988, þó til þess að um svik væri að ræða.
Vísindamenn frá þremur háskólum komust að þeirri niðurstöðu að það væri frá árabilinu 1260-1390.


Eldsvoði ógnaði líndúknum á ný árið 1997, en þó tókst að bjarga málum fyrir horn.
Árið 2002 lét páfastóll gera við plaggið og með því gafst tækifæri að mynda það að innanverðu í fyrsta sinn og taka ný efnissýnishorn.
Kom í ljós að klæðið er mun eldra en fyrri rannsóknir höfðu bent til, eða 1300-3000 ára gamalt.
Mun sýni úr fyrri rannsóknum hafa verið tekið úr bót, sem ofin var inn í klæðið á miðöldum, eftir brunann sem áður er minnst á.


Annað sem alltaf var talið styðja að þetta væri líkklæði Krists var að í því er að finna ákveðin frjókorn sem ættuð eru frá Austurlöndum nær líkt og í Oviedo-sveitadúknum, en eru ekki til í Evrópu.


Kraftar tengdir upprisunni mótuðu því útlínurnar, sem hér um ræðir.
Það er eina mögulega skýringin.

Sumir vilja meina að minnst sé á tilurð þessa klæðis löngu fyrir miðja 14. öld, því í helgisögu einni sem Evsebíus frá Sesareu (um 260-um 341) minnist á og trúir, er sagt, að Jesús hafi skilið eftir andlitsmynd sína á líndúk sem hafi síðan komist í eigu Abgars konungs í Edessa (þar sem borgin Urfa í Tyrklandi stendur nú).
Er þá talið að líkklæðið hafi verið brotið þannig í seinni tíma myndefni, að virtist sem um minna klæði, sveitadúk, væri að ræða.
Íkoninn «Christos pantokrator» er runninn þaðan.

Að lokum má geta þess, að Einar Jónsson myndhöggvari notaði andlitsfall Tórínó-líkklæðisins og naglaför þegar hann bjó til Kristsstyttuna árið 1946, sem hann gaf Hallgrímskirkju í Reykjavík og er þar enn.

