13/12/2004
#
Kærleikssjóður Sogns

Í gær - 25. nóvember - var undirrituð í safnaðarheimili Neskirkju skipulagsskrá sjóðs sem ber heitið Kærleikssjóður Sogns.
Frumkvöðull þessa sjóðs er frú Rósa Aðalheiður Georgsdóttir en hann er stofnaður til minningar um dóttur hennar, Kristínu Kjartansdóttur, er lést í Reykjavík af sárum sem geðsjúkur maður veitti henni vorið 1947 og var hún aðeins tveggja ára gömul.

Kærleikssjóði Sogns er ætlað að styrkja réttargeðdeildina að Sogni og styðja við bakið á ósakhæfum afbrotamönnum sem dvelja þar um lengri eða skemmri tíma.
Stuðningur þessi getur verið með ýmsu móti eins og til dæmis kaup á ýmsum tækjum til nota á heimilinu sem og jólagjafir handa vistmönnum að Sogni.

Margir ósakhæfir afbrotamenn glíma við mikinn vanda og vilja á stundum gleymast en þeir eru svo sannalega$(typo,stem,0-1|sannarlega) hinir minnstu bræður og systur sem þurfa á hjálp og stuðningi að halda.
Kærleikssjóður Sogns er líknar- og hjálparsjóður en jafnframt er honum ætlað að halda nafni stúlkunnar litlu lifandi.
Hún var fórnarlamb sjúks manns á sama hátt og Rósa sjálf.
Sú sem ráðist var að gengst í það að hjálpa ógæfumönnum sem vega í geðsýki sinni að öðrum.
Í þessu ómar sterkur hljómur fyrirgefningar og náungakærleika.

Frú Rósa Aðalheiður hefur lengi borið hag ósakhæfra afbrotamanna fyrir brjósti og barðist fyrir því í mörg ár að réttargeðdeild yrði komið á fót þar sem geðsjúkum afbrotamönnum yrði sinnt með viðunandi hætti svo sómi væri af.

Í sjóðsstjórn sitja auk frú Rósu sr. Hreinn S. Hákonarson, fangaprestur þjóðkirkjunnar og Magnús Skúlason, geðlæknir, yfirlæknir á réttargeðdeildinni að Sogni í Ölfusi.

Kærleikssjóður Sogns er í umsýslu Landsbanka Íslands, sem lagði fram kr. 800.000 sem höfuðstól en auk þess lagði frú Rósa Aðalheiður fjármuni til sjóðsins.

Björgólfur Guðmundsson, formaður bankaráðs Landsbanka Íslands, hefur sýnt sjóðnum og málefni því sem hann stendur fyrir mikla velvild og áhuga.
Hann tilkynnti um það á fundinum í Neskirkju að bankinn hefði þegar ákveðið að gefa kr. 100.000 svo unnt væri að færa Sogni og vistmönnum þar eitthvað fyrir jólin.

Hið ágæta nafn sjóðsins: Kærleikssjóður Sogns, er komið frá sr. Eðvarði Ingólfssyni, sóknarpresti á Akranesi, en frú Rósa er ömmusystir hans.

Þessi merka baráttukona, frú Rósa Aðalheiður, býr á Hrafnistu í Reykjavík og er hátt á níræðisaldri.

